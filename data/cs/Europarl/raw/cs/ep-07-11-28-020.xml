<?xml version="1.0" encoding="utf-8"?>
<document>
  <CHAPTER ID="020">
    <P id="1">
      <s id="1">Jednominutové projevy k důležitým politickým otázkám</s>
    </P>
    <SPEAKER ID="179" NAME="Předsedající">
      <P id="2">
        <s id="2">Dalším bodem jsou jednominutové projevy k důležitým politickým otázkám.</s>
      </P>
    </SPEAKER>
    <SPEAKER ID="180" NAME="Vytautas Landsbergis" AFFILIATION="PPE-DE">
      <P id="3">
        <s id="3">Pane předsedající, Evropský parlament nedávno přijal rozumné usnesení o vztazích s jedním ze sousedních států.</s>
        <s id="4">Rád bych z něj ocitoval několik řádek.</s>
        <s id="5">Poslouchejte prosím pozorně a bez obav: "Vzhledem k tomu, že" ruská "veřejnost není dostatečně informována o rozsahu zločinů spáchaných" za druhé světové války, "zejména pak ve" Finsku, v pobaltských státech, v Katyni a v Kaliningradské oblasti;</s>
        <s id="6">Parlament "se domnívá, že občané" Ruska "jsou oprávněni dozvědět se pravdu o (...) politikách války a genocidy páchaných jejich jménem i znát pachatele válečných zločinů";</s>
        <s id="7">Parlament "se domnívá, že v zájmu dalšího pokroku musí" Rusko své sovětské "minulosti doopravdy čelit a že vyrovnání se s minulostí je nedílnou součástí cesty k usmíření" Ruska "s jeho sousedy".</s>
      </P>
      <P id="4">
        <s id="8">Toto doporučení náš Parlament skutečně formuloval - na adresu Srbska, které naše návrhy ocenilo.</s>
        <s id="9">Ovšem vzhledem k tomu, že tento Parlament nepoužívá dvojí metr, stejné výzvy je třeba formulovat i v našich dokumentech týkajících se Ruska.</s>
      </P>
    </SPEAKER>
    <SPEAKER ID="181" NAME="Lívia Járóka" AFFILIATION="PPE-DE">
      <P id="5">
        <s id="10">(HU) Děkuji mnohokrát, pane předsedající.</s>
        <s id="11">Dámy a pánové, pane předsedající, ráda bych řekla pár slov o postavení evropských Rómů v souvislosti se stanoviskem, které jsme přijali na posledním plenárním zasedání.</s>
        <s id="12">Považuji za nezbytné, aby Evropská komise a Parlament postupovaly jednotně a zhostily se zodpovědnosti za tuto menšinu.</s>
        <s id="13">Musejí dát najevo větší empatii než dosud a připravit, provádět a monitorovat programy zaměřené na začlenění sociálních skupin, které jsou vyloučeny ze společnosti a stojí na jejím okraji.</s>
        <s id="14">V této souvislosti by poslanci Evropského parlamentu velmi ocenili, kdyby mohli úzce spolupracovat s komisaři, přímo či nepřímo odpovědnými za menšiny, jejich integraci a začlenění do společnosti, a ve specializované skupině společně připravit rozsáhlou přeshraniční strategii zaměřenou na Rómy.</s>
        <s id="15">Tato strategie, která by měla zahrnovat i účinné sledování, by nabídla příležitost účastnit se unijních rozvojových programů těm, kteří žijí v těch nejzanedbanějších oblastech a patří k nejvíce znevýhodněným skupinám.</s>
        <s id="16">Za tímto účelem je třeba zpracovat mapu kritických oblastí v Evropě, pomocí níž by se snáze dalo posoudit, které oblasti jsou postiženy nejhorší chudobou.</s>
        <s id="17">Před dvěma lety Evropská lidová strana jako první v tomto Parlamentu přijala strategii pro Rómy.</s>
        <s id="18">Ráda bych, aby se k nám připojily i jiné strany.</s>
        <s id="19">Bylo by dobré, abychom se společně, bok po boku, zúčastnili dne 14. února slyšení k rómské problematice a abychom jednali ve prospěch této menšiny.</s>
        <s id="20">Je skutečně třeba, aby se něco začalo dít.</s>
        <s id="21">Děkuji.</s>
      </P>
    </SPEAKER>
    <SPEAKER ID="182" NAME="Hans-Peter Martin" AFFILIATION="NI">
      <P id="6">
        <s id="22">(DE) Pane předsedající, očití svědkové nás informují o téměř neuvěřitelném překročení povolené rychlosti, jehož se měl dopustit Harald Rømer, generální tajemník Evropského parlamentu, dne 14. listopadu tohoto roku přibližně ve tři hodiny odpoledne, zřejmě v automobilu s diplomatickou značkou registrovanou v Lucembursku, který jel z Evropského parlamentu do centra Štrasburku.</s>
        <s id="23">Vrabci hynuli jeden za druhým pod jeho koly, když se řítil se řvoucím motorem rychlostí více než 100 km/hod ulicí Allée de la Robertsau kolem pomalu se posunujících aut v dopravní koloně a nutil vyděšené chodce, aby z přechodů uskakovali zpět do bezpečí.</s>
      </P>
      <P id="7">
        <s id="24">Mám proto na pana Rømera několik otázek: Skutečně jste tou dobou jel v onom autě?</s>
        <s id="25">Kdo seděl za volantem?</s>
        <s id="26">Jaké pokyny jste dal (nebo nedal) řidiči?</s>
        <s id="27">Proč jelo dotyčné vozidlo tak bezohledně a proč tak neuvěřitelně překročilo povolenou rychlost?</s>
        <s id="28">Máte pocit, že se vás pravidla silničního provozu netýkají?</s>
        <s id="29">Nemyslíte, že jako nejvýše postavený úředník Evropského parlamentu byste měl ostatním prokazovat větší ohledy a jezdit v souladu s dopravními předpisy?</s>
        <s id="30">Hodláte se takto chovat i v budoucnu a měli by všichni účastníci silničního provozu před vámi s děsem prchat?</s>
      </P>
    </SPEAKER>
    <SPEAKER ID="183" NAME="Monica Maria Iacob-Ridzi" AFFILIATION="PPE-DE">
      <P id="8">
        <s id="31">(RO) Rumunští voliči v neděli poprvé vybírali své zástupce do Evropského parlamentu.</s>
        <s id="32">Rumunsko se tak přidalo k evropské tradici přímých voleb do Parlamentu, která započala v roce 1979.</s>
      </P>
      <P id="9">
        <s id="33">Volby v Rumunsku nám ukázaly, že máme vůči rumunským občanům velkou odpovědnost.</s>
        <s id="34">Musíme s nimi více hovořit o Evropské unii a vysvětlovat výhody a povinnosti plynoucí z příslušnosti k této rodině.</s>
        <s id="35">Přestože Rumunsko je zemí s druhou nejvyšší podporou Evropské unie, účast v těchto volbách byla poměrně nízká - 29,4 %.</s>
        <s id="36">Volby nicméně přinesly pronikavý úspěch evropským lidovcům.</s>
        <s id="37">Počet zástupců Demokratické strany Rumunska v tomto Parlamentu se téměř ztrojnásobil a díky našemu vítězství se váha PPE-DE v Evropském parlamentu zvýšila o téměř 4 %.</s>
      </P>
      <P id="10">
        <s id="38">Děkuji Rumunům za jejich důvěru a děkuji i vám za pozitivní slova, která jste adresovali rumunským voličům.</s>
      </P>
    </SPEAKER>
    <SPEAKER ID="184" NAME="Pierre Pribetich" AFFILIATION="PSE">
      <P id="11">
        <s id="39">(FR) Pane předsedající, dámy a pánové, písek v kosovských přesýpacích hodinách nemilosrdně protéká a 10. prosinec se blíží.</s>
        <s id="40">Bohužel pokračuje dialog hluchých mezi silně autonomním Kosovem jako součástí Srbska a kontrolovanou nezávislostí.</s>
        <s id="41">Parlamentní volby, které proběhly 18. listopadu, jen zvýšily politické ambice, neboť v těchto volbách poznamenaných rekordní neúčastí zvítězili zastánci nezávislosti.</s>
      </P>
      <P id="12">
        <s id="42">Evropská unie tedy musí přijít s jinou variantou než nezávislostí a potvrdit tak evropskou zahraniční politiku.</s>
        <s id="43">V samotném slově "nezávislost" se skrývá past, synonymum chaosu pro naši Evropu.</s>
        <s id="44">Přistoupíme-li na tento proces, otevřeme tím Pandořinu skříňku plnou nacionalismu, regionalismu a provincionalismu, který tak přeneseme na své vlastní území.</s>
      </P>
      <P id="13">
        <s id="45">V globalizovaném světě je nezávislost jen přeludem.</s>
        <s id="46">Je třeba vyzvat všechny strany, aby vytvořily regionální společenství, které bude schopno mírumilovně jednat a řádně respektovat demokratické zásady.</s>
        <s id="47">Podporou rozdělení a nezávislosti jen vyjdeme vstříc nacionalismu.</s>
        <s id="48">Vzpomeňme si, co řekl v Parlamentu prezident François Mitterrand: nacionalismus znamená válku a válka není jen minulostí, nýbrž může být i naší budoucností.</s>
      </P>
    </SPEAKER>
    <SPEAKER ID="185" NAME="Marian Harkin" AFFILIATION="ALDE">
      <P id="14">
        <s id="49">Pane předsedající, je velmi pravděpodobné, že Irsko bude jedinou evropskou zemí, v níž se bude konat referendum o Lisabonské smlouvě.</s>
        <s id="50">Já sama jsem zastánkyní EU a ve všech referendech o smlouvách jsem hlasovala "pro".</s>
        <s id="51">Mám ale určitý problém a prosím Radu, aby jej vyřešila.</s>
      </P>
      <P id="15">
        <s id="52">Než požádáme naše občany, aby se na základě získaných informací rozhodli, musíme mít k dispozici konsolidovanou verzi smlouvy.</s>
        <s id="53">Na vysvětlenou - podívejme se na stranu 51 smlouvy, kde se nachází oddíl nazvaný Zákaz diskriminace a občanství, který by si určitě chtěl přečíst a posoudit nejeden občan.</s>
        <s id="54">V bodě 32 se uvádí, že "článek 17 se nahrazuje zněním dosavadního článku 12".</s>
        <s id="55">V bodě 33 se říká: "Vkládá se článek 17a, který přebírá znění dosavadního článku 13 s tím, že v odstavci 2 se slova ,rozhoduje Rada postupem podle článku 251, pokud přijímá' nahrazují slovy ,mohou Evropský parlament a Rada řádným legislativním postupem přijmout základní zásady pro'".</s>
      </P>
      <P id="16">
        <s id="56">Pane předsedající, myslím, že dál už číst nemusím - je zcela jasné, oč mi jde.</s>
      </P>
    </SPEAKER>
    <SPEAKER ID="186" NAME="Roberta Alma Anastase" AFFILIATION="PPE-DE">
      <P id="17">
        <s id="57">(RO) Pane předsedající, ráda vás vidím právě dnes, tři dny po mimořádně důležitém okamžiku v dějinách Rumunska.</s>
      </P>
      <P id="18">
        <s id="58">V souladu se Smlouvou o přistoupení k Evropské unii se v Rumunsku tuto neděli, šest měsíců po původně stanoveném termínu, konaly volby do Evropského parlamentu.</s>
        <s id="59">Občané Rumunska, evropští občané, tedy měli možnost přímo zvolit ty, kdo je budou zastupovat v nejdemokratičtější instituci Evropské unie.</s>
        <s id="60">Ačkoli účast ve volbách se pohybovala kolem evropského průměru, nebyla tedy příliš vysoká, jsem přesvědčena, že díky angažovanosti našich nových kolegů v Rumunsku si rumunští občané budou stále více uvědomovat dopad činnosti Evropského parlamentu na svůj každodenní život.</s>
        <s id="61">Skutečnost, že extremistické strany nepřekročily hranici počtu získaných hlasů potřebnou ke vstupu do Evropského parlamentu, je dokladem, že rumunští občané již prokázali evropskou zralost a odpovědnost.</s>
      </P>
      <P id="19">
        <s id="62">Při této příležitosti bych ráda poblahopřála všem, které si rumunští občané vybrali, aby je zastupovali v Evropském parlamentu, a doufám, že budeme bez ohledu na politickou příslušnost spolupracovat ve prospěch blahobytu Rumunů.</s>
      </P>
    </SPEAKER>
    <SPEAKER ID="187" NAME="Bogusław Rogalski" AFFILIATION="UEN">
      <P id="20">
        <s id="63">(PL) Pane předsedající, polští rybáři včera demonstrovali před bruselským sídlem Evropské komise.</s>
        <s id="64">Protestovali proti nespravedlivým a diskriminačním krokům, které Komise podnikla vůči polskému rybářskému průmyslu.</s>
      </P>
      <P id="21">
        <s id="65">Celý problém souvisí se zákazem lovu tresky v Baltském moři.</s>
        <s id="66">Treska je pro polské rybáře hlavním zdrojem příjmu.</s>
        <s id="67">Komise uvalila na lov tresky zákaz jako trest za překročení roční kvóty pro výlov tohoto druhu.</s>
        <s id="68">Kromě toho Komise pohrozila, že Polsko v roce 2008 nedostane vůbec žádnou rybolovnou kvótu, nebo že mu bude tato kvóta snížena.</s>
        <s id="69">To by bezpochyby přivedlo polský rybářský průmysl ke krachu.</s>
        <s id="70">Přidělené kvóty jsou velmi restriktivní a vycházejí z neúplných a překroucených údajů o populaci tresky v Baltském moři.</s>
      </P>
      <P id="22">
        <s id="71">V tomto kontextu vyvstává otázka, proč bylo Polsko jedinou kontrolovanou zemí, když přitom má země volala po podrobných kontrolách rybolovu ve všech zemích.</s>
        <s id="72">Němečtí, švédští a dánští rybáři také překračují kvóty.</s>
        <s id="73">Mají se snad polští rybáři stát obětním beránkem komisaře Borga?</s>
        <s id="74">Nebo je stížnost k Evropské komisi možná jen pokusem o odstranění konkurence?</s>
        <s id="75">Unie evidentně zapomněla na význam slova "rovnost", a proto protest rybářů podporuji.</s>
      </P>
    </SPEAKER>
    <SPEAKER ID="188" NAME="Maciej Marian Giertych" AFFILIATION="NI">
      <P id="23">
        <s id="76">(PL) Pane předsedající, vyzývám, abychom se zaobírali případem Egypťanky, která se jmenuje Shadia Nagui Ibrahim.</s>
        <s id="77">Tato žena byla odsouzena k tříletému vězení, protože při svatbě údajně lživě uvedla, že je křesťanka.</s>
        <s id="78">Ve skutečnosti mluvila pravdu, protože křesťanka je.</s>
        <s id="79">Je členkou koptské církve a nevěděla o tom, že její otec, taktéž koptský křesťan, kdysi konvertoval k islámu a pak se zase vrátil ke koptské víře.</s>
      </P>
      <P id="24">
        <s id="80">Podle egyptského práva je Shadia Nagui Ibrahim muslimkou, protože její otec byl kdysi muslim.</s>
        <s id="81">Víru člověka nemohou určovat úřady nebo právníci, je to věc osobního přesvědčení.</s>
        <s id="82">Chce-li být Egypt považován za civilizovanou zemi, musí změnit své netolerantní protikřesťanské zákony.</s>
      </P>
    </SPEAKER>
    <SPEAKER ID="189" NAME="Antonio Tajani" AFFILIATION="PPE-DE">
      <P id="25">
        <s id="83">(IT) Pane předsedající, pane komisaři, dámy a pánové, rád bych se obrátil na pana komisaře ve věci zneužívání strukturálních fondů, které je bohužel v Evropské unii stále častějším jevem.</s>
      </P>
      <P id="26">
        <s id="84">To, co se přihodilo v Maďarsku v souvislosti s programem LEADER, je opravdu šokující.</s>
        <s id="85">Místní akční skupiny pro program LEADER, které se mají skládat ze zástupců místních úřadů a samospráv a zajišťovat využívání a rozvoj programu LEADER, byly v Maďarsku sestaveny výhradně ze zástupců státní správy příslušejících k jediné politické straně (konkrétně k vládní straně) na úkor místních samospráv, které vedou členové nevládních stran..</s>
      </P>
      <P id="27">
        <s id="86">To je naprosto skandální a Evropská komise musí podle mého názoru podniknout kroky vůči maďarské vládě.</s>
        <s id="87">Možná by měla zahájit řízení pro porušení práva kvůli nesprávnému využívání strukturálních fondů.</s>
        <s id="88">Místní lidé tratí jen proto, že jejich zastupitelstvo si nerozumí s vládou.</s>
      </P>
    </SPEAKER>
    <SPEAKER ID="191" NAME="Kyriacos Triantaphyllides" AFFILIATION="GUE/NGL">
      <P id="28">
        <s id="89">(EL) Pane předsedající, konference o Blízkém východu v Annapoli skončila z hlediska Evropské unie se smíšenými výsledky.</s>
        <s id="90">V posledních měsících nás komisařka Waldnerová i vysoký představitel Solana na plenárních zasedáních opakovaně ujišťovali, že Evropská unie sehrává při tvorbě blízkovýchodní politiky aktivní úlohu.</s>
        <s id="91">Když jsem si dnes ale četl projev prezidenta Bushe, nenašel jsem po tom ani stopu.</s>
        <s id="92">Naopak jsem se dočetl, že se strany dohodly na vytvoření mechanismu k realizaci tzv. cestovní mapy pod dohledem Spojených států.</s>
        <s id="93">Také chystaná mírová smlouva bude prováděna na základě cestovní mapy a USA budou mít v otázce provádění poslední slovo.</s>
        <s id="94">Kdepak je Evropská unie?</s>
        <s id="95">Jaké naděje můžeme vzbuzovat do budoucna, když se v celém dění omezujeme na roli diváků?</s>
      </P>
    </SPEAKER>
    <SPEAKER ID="192" NAME="Laima Liucija Andrikien" AFFILIATION="PPE-DE">
      <P id="29">
        <s id="96">(LT) Pane předsedající, minulou sobotu byl v Rusku (v Moskvě a v Petrohradě) brutálně potlačen mírumilovný a zcela zákonný pokus ruských občanů demonstrovat jejich nesouhlas s politikou současné ruské vlády.</s>
        <s id="97">Vedoucí představitel opoziční skupiny Jiné Rusko Garri Kasparov, vedoucí představitelé Svazu pravicových sil Nikita Bělych a Boris Němcov a další demonstranti byli zadrženi milicí a bylo proti nim použito násilí.</s>
        <s id="98">Garri Kasparov byl dokonce odsouzen k pětidennímu vězení.</s>
      </P>
      <P id="30">
        <s id="99">Tento incident je dalším důkazem, že v Rusku neexistuje svoboda vyjadřování a jeho občané žijí v neustálém nezbezpečí.</s>
        <s id="100">Příslušníci opozice se musí bez ustání obávat o bezpečí svých rodin.</s>
      </P>
      <P id="31">
        <s id="101">Pane předsedající, jsem si naprosto jistá, že my, Evropský parlament, nemůžeme k těmto událostem mlčet.</s>
        <s id="102">Nemůžeme používat jiná měřítka morálky, demokracie a lidských práv na Barmu a Pákistán, když zároveň používáme tolerantnější měřítko vůči Rusku.</s>
        <s id="103">Pane předsedající, naléhavě vás vyzývám, abyste učinil potřebné kroky a hájil právo na svobodu projevu a shromažďování v Rusku.</s>
        <s id="104">Není důležité, v jaké zemi lidé bojují za svobodu - bojují zároveň i za svobodu nás všech.</s>
        <s id="105">Jakmile je někde svobodný člověk držen v řetězech...</s>
      </P>
      <P id="32">
        <s id="106">(Předsedající řečnici přerušil)</s>
      </P>
    </SPEAKER>
    <SPEAKER ID="193" NAME="Předsedající">
      <P id="33">
        <s id="107">Děkuji mnohokrát, paní Andrikienė.</s>
        <s id="108">Bohužel tomuto bodu pořadu jednání už nemůžeme věnovat více času.</s>
      </P>
    </SPEAKER>
    <SPEAKER ID="194" NAME="Marios Matsakis" AFFILIATION="ALDE">
      <P id="34">
        <s id="109">Pane předsedající, mám procesní námitku.</s>
        <s id="110">Někteří z nás zde čekají od 19 hodin (nyní je 21:40), jen aby dostali možnost vystoupit v rámci jednominutových projevů.</s>
        <s id="111">Teď jste je okleštil na necelých 15 minut.</s>
        <s id="112">To není fér vůči poslancům, kteří zde celý večer čekají.</s>
        <s id="113">Možná jste nás měl varovat dříve, abychom tu zbytečně nečekali tolik hodin.</s>
      </P>
    </SPEAKER>
    <SPEAKER ID="195" NAME="Předsedající">
      <P id="35">
        <s id="114">Chápu vaše rozhořčení.</s>
        <s id="115">Předsednictví jsem převzal teprve před dvěma minutami.</s>
        <s id="116">Byl jsem nicméně informován, že nám už zbývá velmi málo času.</s>
        <s id="117">Rozpravu musíme ukončit o půlnoci a na pořadu jednání ještě máme mnoho bodů.</s>
        <s id="118">Velmi mě to mrzí.</s>
      </P>
    </SPEAKER>
  </CHAPTER>
</document>
