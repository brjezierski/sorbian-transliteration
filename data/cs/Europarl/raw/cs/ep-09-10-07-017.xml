<?xml version="1.0" encoding="utf-8"?>
<document>
  <CHAPTER ID="017">
    <P id="1">
      <s id="1">Situace v Guineji (rozprava)</s>
    </P>
    <SPEAKER ID="172" NAME="Předsedající">
      <P id="2">
        <s id="2">Dalším bodem jsou prohlášení Rady k situaci v Guineji.</s>
      </P>
    </SPEAKER>
    <SPEAKER ID="173" NAME="Cecilia Malmström">
      <P id="3">
        <s id="3">úřadující předsedkyně Rady. - Pane předsedající, měníme téma.</s>
        <s id="4">Vážení poslanci se rozhodli vznést a zařadit na program jednání velmi vážnou, důležitou otázku.</s>
      </P>
      <P id="4">
        <s id="5">V pondělí 28. září bylo v guinejském městě Conakry zabito více než sto lidí, když příslušníci guinejských bezpečnostních sil stříleli do davu demonstrantů.</s>
        <s id="6">Guinejští občané se shromáždili na stadionu v hlavním městě, aby protestovali proti předpokládanému záměru prozatímního vůdce guinejské armády, kapitána Mousse Dadise Camary, kandidovat na prezidenta.</s>
        <s id="7">Konečný počet mrtvých dosud není znám, neboť vojáci rovněž odklidili mrtvá těla, aby nemohla být spočítána ve veřejných márnicích.</s>
        <s id="8">V této fázi neznáme skutečný rozsah těchto tragických událostí.</s>
        <s id="9">Počet zraněných je údajně nejméně 1200 a očití svědkové podali zprávy, že vojáci v ulicích Conakry znásilňovali ženy.</s>
      </P>
      <P id="5">
        <s id="10">Během této násilné represe došlo ke zranění a dočasnému zatčení několika představitelů opozice.</s>
        <s id="11">Počet dosud zadržených protestujících je rovněž neznámý, domy představitelů opozice byly vyrabovány a obchody vyloupeny muži v uniformách.</s>
        <s id="12">V televizním prohlášení učiněném následujícího dne vyjádřil kapitán Camara soustrast rodinám zabitých a navštívil některé zraněné.</s>
        <s id="13">Vyhlásil dva dny národního smutku a přislíbil vyšetření násilí.</s>
        <s id="14">Distancoval se od zabíjení prohlášením, že složky armády zodpovědné za tato zvěrstva nebyly pod jeho kontrolou.</s>
      </P>
      <P id="6">
        <s id="15">Evropská unie bez prodlení tyto brutální, šokující události rázně odsoudila.</s>
        <s id="16">Prohlášení předsednictví, prohlášení vysokého představitele Solany a prohlášení komisaře EU De Guchta byla vydána následující den.</s>
        <s id="17">Budeme trvat na propuštění zadržených osob a na důkladném vyšetření událostí.</s>
      </P>
      <P id="7">
        <s id="18">Násilí v Guineji si bylo celosvětové odsouzeno.</s>
        <s id="19">Minulou středu byla o situaci v zemi zpravena Rada bezpečnosti OSN.</s>
        <s id="20">Africká unie události odsoudila a rozhodla se vypracovat zprávu týkající se možných opatření.</s>
        <s id="21">Hospodářské společenství států západní Afriky (ECOWAS) vyzvalo k úplnému mezinárodnímu prošetření záležitosti.</s>
        <s id="22">Parlament, jak víte, odsoudil protiústavní převzetí moci a ve svém usnesení ze dne 15. ledna 2009 vyzval k respektování lidských práv a k urychlenému znovunastolení ústavního pořádku.</s>
        <s id="23">Evropská unie se rozhodla zahájit konzultace podle článku 96 dohody z Cotonou a rozvojová pomoc EU - kromě humanitární pomoci a podpory pro přechod k demokracii - byla zmrazena.</s>
      </P>
      <P id="8">
        <s id="24">Nebyli jsme sami.</s>
        <s id="25">V souladu s námi jednali naši mezinárodní partneři.</s>
        <s id="26">Africká unie a ECOWAS se rozhodli pozastavit členství Guineje do doby, než bude ustanoven demokraticky zvolený parlament nebo vláda.</s>
        <s id="27">Pod společným předsednictvím Africké unie a ECOWAS a za účasti Evropské unie byla vytvořena mezinárodní kontaktní skupina pro Guineu.</s>
        <s id="28">V březnu se vojenská junta dohodla s opozicí na uspořádání voleb do konce roku 2009, což přineslo rozumnou naději na přechod k míru a demokracii.</s>
        <s id="29">Kapitán Camara vydal ujištění, že nikdo z vůdců převratu nebude kandidovat na politickou funkci.</s>
        <s id="30">Transformační proces měla řídit národní transformační rada, která měla také připravit nezbytné změny ústavy, aby se mohly konat volby.</s>
      </P>
      <P id="9">
        <s id="31">Co tedy můžeme učinit, abychom zabránili dalšímu násilí, a jak můžeme pomoci obyvatelům Guineje v jejich legitimní touze po demokracii, právním státu, míru a rozvoji?</s>
        <s id="32">Tedy, jsou tu tři hlavní oblasti, kde lze jednat.</s>
        <s id="33">Především bychom měli udržovat a zesílit politický tlak na režim v Conakry, zejména v kontextu existující mezinárodní skupiny.</s>
        <s id="34">Rozhodnutí kapitána Camary nekandidovat ve volbách by mohlo umožnit opětovné uklidnění situace.</s>
        <s id="35">Jmenování prezidenta Burkiny Faso, pana Blaise Compaoré, zprostředkovatelem řešení krize za ECOWAS a mezinárodní kontaktní skupinu je velmi dobrým znamením a Evropská unie toto rozhodnutí prostřednictvím svého předsednictví přivítala.</s>
        <s id="36">Doufáme, že jeho působení přispěje k dosažení bezpečného, mírového, trvalého řešení situace v Guineji.</s>
      </P>
      <P id="10">
        <s id="37">Za druhé je možné dále prozkoumat možnosti cílených sankcí vůči jednotlivcům zodpovědným za násilí.</s>
        <s id="38">Tento postup budeme muset koordinovat s Africkou unií a dalšími mezinárodními a bilaterálními partnery.</s>
        <s id="39">Z tohoto hlediska bude důležité nadcházející setkání ministerské trojky EU-Afrika v Addis Abebě a setkání na téma Guineje konané 12. října v Abuji.</s>
      </P>
      <P id="11">
        <s id="40">Za třetí bychom měli pokračovat v poskytování humanitární pomoci civilnímu obyvatelstvu a podporovat proces demokratické transformace.</s>
        <s id="41">Ten však bude záviset na ochotě dočasných guinejských orgánů znovu se zapojit do mírového, konstruktivního dialogu s jasným odhodláním vzdát se dalšího užití násilí a respektovat lidská práva a politické svobody občanů.</s>
        <s id="42">Vynaložíme veškeré úsilí, abychom obyvatelům Guineje v tomto kritickém okamžiku pomohli, a jsme odhodláni podporovat návrat civilní, ústavní, demokratické vlády zvolené ve svobodných, transparetních volbách.</s>
        <s id="43">Vyzýváme všechny zainteresované strany v Guineji, aby se vyvarovaly násilí a aby provedly mírovou, demokratickou transformaci.</s>
      </P>
    </SPEAKER>
    <SPEAKER ID="174" NAME="Filip Kaczmarek" LANGUAGE="PL">
      <P id="12">
        <s id="44">Pane předsedající, paní Malmströmová, krize v Guineji je podle mého názoru typickým úkazem širšího problému, který se bohužel projevuje v mnoha afrických zemích.</s>
        <s id="45">Tímto problémem je slabost demokratických institucí a nedostatečný rozvoj - v některých případech dokonce absence - mechanismů typických pro vyspělé občanské společnosti.</s>
        <s id="46">Pro Evropu je to důležité nejen proto, že nás zavazují naše hodnoty - je to důležité i z čistě pragmatických důvodů.</s>
      </P>
      <P id="13">
        <s id="47">Poměrně často hovoříme o účinnosti rozvojové spolupráce.</s>
        <s id="48">To není nic neobvyklého, protože jsme největším poskytovatelem této pomoci, a proto se musíme zajímat o její efektivní využívání.</s>
        <s id="49">Musíme však čelit skutečnosti, že nedosáhneme zlepšení v procesu zvyšování účinnosti, pokud země, které rozvojové spolupráce využívají, nebudou muset poskytnout minimální garance řádného využívání této pomoci.</s>
        <s id="50">Skutečnost je však taková, že takové garance lze jen velmi těžké vytvořit bez demokracie a občanské společnosti.</s>
      </P>
      <P id="14">
        <s id="51">Včera pan Camara obvinil Francii, že ponížila Afričany tím, že přerušila vztahy s Guinejí.</s>
        <s id="52">To není pravda.</s>
        <s id="53">Afričany neponížila Francie.</s>
        <s id="54">Byl to sám pan Camara, kdo ponížil své krajany a Afričany.</s>
        <s id="55">Ponížil je, protože umožnil zabíjení a znásilňování.</s>
        <s id="56">Reakce Francie a francouzské vlády byla oprávněná a správná a náš postoj by měl být stejně rázný a přísný.</s>
      </P>
      <P id="15">
        <s id="57">Je to paradox, ale situace je poměrně jednoduchá.</s>
        <s id="58">Na brutální činy, které se odehrály v Guineji, nemůžeme nereagovat.</s>
        <s id="59">Musíme požadovat zastavení veškerého násilí.</s>
        <s id="60">Spolu s paní Malmströmovou se domnívám, že mise prezidenta Burkiny Faso je velmi dobrá věc a přeju mu úspěch.</s>
        <s id="61">Doufejme, že bude efektivní.</s>
        <s id="62">Měli bychom rovněž podporovat Africkou unii, která ohlásila uvalení sankcí, pokud nedojde k obnovení civilní vlády.</s>
      </P>
      <P id="16">
        <s id="63">Víme o odhodlání Švédska napomoci procesu budování demokracie.</s>
        <s id="64">Víme, že právě toto je skutečnou prioritou předsednictví v oblasti rozvojové politiky.</s>
        <s id="65">Víme rovněž, že švédská vláda má v této oblasti značné zkušenosti a v minulosti dosáhla úspěchů.</s>
        <s id="66">Chci proto doufat a věřit, že toto odhodlání v případě tak těžkém a extrémním, jako je případ Guineje, bude efektivní a přinese výsledky.</s>
      </P>
    </SPEAKER>
    <SPEAKER ID="175" NAME="Patrice Tirolien" LANGUAGE="FR">
      <P id="17">
        <s id="67">Pane předsedající, znepokojující vývoj týkající se politické a bezpečnostní situace v Guineji vyžaduje ráznou reakci Evropské unie.</s>
        <s id="68">Jak víte, 28. září 2009 oddíly guinejské vlády krvavě potlačily společnou mírovou demonstraci všech opozičních stran, přičemž bylo zabito 157 osob a zraněno více než tisíc lidí, z nichž někteří se stali obětmi obzvláště krutého znásilnění a zmrzačení.</s>
        <s id="69">Guinejská republika je země, která od vyhlášení samostatnosti v roce 1958 zakusila pouze dva diktátorské režimy.</s>
        <s id="70">Přišel čas, aby tato příšerná spirála skončila.</s>
      </P>
      <P id="18">
        <s id="71">Evropská unie, její členské státy a její instituce již 28. prosince 2008 odsoudily coup d'etat Moussy Dadise Camary, Rada pak uplatnila článek 96 dohody z Cotonou, aby spolu s guinejskými orgány vytvořila plán, který by sloužil jako rámec pro přechod k demokracii.</s>
        <s id="72">Seznam opatření zahrnoval zejména uspořádání svobodných, transparentních voleb v horizontu jednoho roku a závazek příslušníků CNDD, především Mousse Dadise Camary, že v těchto volbách nebudou kandidovat.</s>
      </P>
      <P id="19">
        <s id="73">Rozhodnutí kapitána Camary odložit konání voleb na jaro 2010 a jeho odmítnutí zabývat se otázkou, zda bude kandidovat na úřad guinejského prezidenta, byly znamením toho, co se při této eskalaci mělo odehrát.</s>
        <s id="74">Demonstrace, která byla 28. září krvavě potlačena, usilovala právě o to, aby junta dodržela své závazky.</s>
        <s id="75">Reakce úřadující vlády v Conakry dosti zřetelně odhaluje její skutečné záměry: eliminovat veškeré formy demokratické opozice, aby se mohla udržet u moci.</s>
      </P>
      <P id="20">
        <s id="76">Mezinárodní společenství odpovědělo jednomyslným odsouzením těchto násilných činů guinejského režimu.</s>
        <s id="77">Rozlícen těmito masakry odmítl parlamentní Výbor pro rybolov nedávno, zcela oprávněně, hlasovat pro schválení dohody o rybolovu mezi Evropskou unií a Guinejí.</s>
      </P>
      <P id="21">
        <s id="78">Dnes ve světle posledních událostí by Evropský parlament rád věděl, jaká rozhodnutí zamýšlí Rada přijmout v souvislosti s touto situací.</s>
        <s id="79">Především, zamýšlí Rada usilovat o vytvoření mezinárodní komise pro vyšetření událostí z 28. září?</s>
        <s id="80">Jak Rada zamýšlí jednat, aby zajistila, že CNDD bude respektovat své závazky, konkrétně že v nejbližším možném termínu uspořádá svobodné, transparentní volby bez účasti Mousse Dadise Camary a dalších členů CNDD?</s>
        <s id="81">Co se týká článku 96 dohody z Cotonou, jaká opatření hodlá Rada učinit proti guinejské juntě?</s>
        <s id="82">A konečně, jaké konkrétní závazky Rada přijala, aby podpořila rozličné iniciativy ECOWAS, Africké unie a mezinárodní kontaktní skupiny pro Guineu?</s>
      </P>
    </SPEAKER>
    <SPEAKER ID="176" NAME="Niccolò Rinaldi">
      <P id="22">
        <s id="83">jménem skupiny ALDE. - (IT) Pane předsedající, paní Malmströmová, dámy a pánové, především bych rád vyjádřil veškeré sympatie conakerským obětem jménem skupiny Aliance liberálů a demokratů pro Evropu a třiceti afrických zástupců v Liberálně-demokratické síti AKT-EU, se kterými jsme se minulý týden setkali, abychom mimo jiné diskutovali o situaci v Guineji, spolu s předsedou guinejské liberální strany, které se násilí bohužel přímo dotklo.</s>
      </P>
      <P id="23">
        <s id="84">Co se týká kroků, které je třeba učinit ve vztahu k určitým oblastem již zmíněným švédským předsednictvím, máme následující požadavky: za prvé, spolu s našimi partnery z Africké unie požadujeme propuštění dosud zadržovaných vězňů a politických vůdců.</s>
        <s id="85">Za druhé, musíme požadovat konání svobodných, demokratických voleb bez účasti členů Národní rady pro demokracii a rozvoj (CNDD).</s>
        <s id="86">Za třetí, vyzývám k přijetí cílených sankcí bez nějakého opatrného přešlapování kolem, protože každopádně musíme vyslat velmi jasné poselství ve věci zvěrstev, ke kterým došlo.</s>
        <s id="87">Za čtvrté, rádi bychom vznesli i otázku dohody o rybolovu: Naše skupina ALDE hlasovala ve Výboru pro rybolov proti ní, čímž přispěla k zajištění většiny potřebné k jejímu zablokování na co nejdelší dobu.</s>
        <s id="88">Jsme přesvědčeni, že toto je další důležité rozhodnutí, které Rada musí učinit.</s>
      </P>
      <P id="24">
        <s id="89">Pátým bodem je, že musíme vytvořit cílené programy na pomoc obětem, zejména ženám, které byly znásilněny a které speciálně zaměřenou pomoc rozhodně potřebují.</s>
        <s id="90">Nakonec přichází otázka spravedlnosti.</s>
        <s id="91">Pro nás má zásadní význam, aby nevznikla pouze mezinárodní vyšetřovací komise, ale aby se plně zapojil i Mezinárodní trestní soud.</s>
        <s id="92">Domníváme se, že pokud existuje poučení z případu conakerských obětí, pak je to stvrzení, že spravedlnost musí být vykonána a lidé, kteří spáchají zločiny tohoto druhu v Africe nebo kdekoli jinde, nesmí vyváznout bez úhony.</s>
      </P>
    </SPEAKER>
    <SPEAKER ID="177" NAME="Eva Joly">
      <P id="25">
        <s id="93">jménem skupiny Verts/ALE. - (FR) Pane předsedající, ministři, dámy a pánové, tváří v tvář tragickým událostem, ke kterým došlo minulý týden v Guineji, nemůže zůstat mlčet.</s>
        <s id="94">Skutečnost, že došlo k použití násilí proti oponentům a obzvláště proti ženám, je naprosto šokující a nepřijatelná.</s>
      </P>
      <P id="26">
        <s id="95">Chtěla bych vyjádřit podporu obětem i jejich rodinám, z nichž některé stále ještě čekají na vydání ostatků svých nejbližších, které byly odstraněny juntou za účelem zakrytí stop tohoto masakru.</s>
      </P>
      <P id="27">
        <s id="96">Kromě opatření, které iniciovala Rada a Komise, nám nyní parlamentní situace umožňuje reagovat na tyto násilné činy a vyslat rázné poselství guinejské vládě tím, že odmítneme zprávy o dohodě o partnerství v odvětví rybolovu s Guinejí, o které budeme hlasovat na příštím plenárním zasedání.</s>
      </P>
      <P id="28">
        <s id="97">Výbor pro rozvoj již v září tuto dohodu o rybolovu mezi Evropskou unií a Guinejí jednomyslně zamítl a vyjádřil pochyby o využívání finančních prostředků vyčleněných Evropskou unií.</s>
        <s id="98">Kromě skutečnosti, že přidělování finančních zdrojů na základě úlovků evropských plavidel, aniž by byly brány do úvahy rybářské zdroje nebo vliv na místní obyvatelstvo, se nezdá být vhodné, nedávné události v nás vzbuzují obavy, že tyto prostředky budou využívány pro vojenské účely proti obyvatelům Guineje.</s>
      </P>
      <P id="29">
        <s id="99">Dámy a pánové, Evropský parlament nemůže schválit dohodu o rybolovu s Guinejí, zatímco rány obětí stále krvácejí.</s>
        <s id="100">Schválení by vyslalo špatné poselství guinejské vládě.</s>
        <s id="101">Byl by to skandál, se kterým bych se já osobně nemohla ztotožnit.</s>
      </P>
    </SPEAKER>
    <SPEAKER ID="178" NAME="Marie-Christine Vergiat">
      <P id="30">
        <s id="102">jménem skupiny GUE/NGL. - (FR) Pane předsedající, dámy a pánové, jako na mnohé další nové poslance zde na mne hluboce zapůsobila pozornost, která je v rozpravách věnována lidským právům, zejména v rozpravách pod řízením našeho předsedy Jerzyho Buzka.</s>
        <s id="103">Plně se k tomu připojuji, protože jestliže tu jsem, jestli jsem se ocitla v čele volební listiny při evropských volbách ve Francii, pak to bylo především proto, že bojuji za sdružení a konkrétně za lidská práva.</s>
      </P>
      <P id="31">
        <s id="104">Proto mne nemohou události v Guineji nechat v klidu, protože 28. září to byli bojovníci za lidská práva a obecněji představitelé občanské společnosti, kdo byli zatčeni, znásilněni, pokud se jednalo o ženy, a zmasakrováni: více než 150 lidí bylo zabito a přes 1250 zraněno - jak zde již bylo řečeno - během jediného dne.</s>
        <s id="105">Represe pokračovaly v následujících dnech a pokračují dodnes, přestože tito lidé - jak zde již také zaznělo - se sešli, aby panu Camarovi mírumilovně připomněli jeho vlastní závazky.</s>
        <s id="106">Podle přicházejících svědectví není nejmenších pochyb, že navzdory prohlášením, která kapitán učinil v opačném smyslu, byly tyto násilné činy provedeny silami blízkými vládě.</s>
      </P>
      <P id="32">
        <s id="107">Situace je chaotická, ale poté, co se znovu seskupily v Guinejské národní radě organizací občanské společnosti, žádají organizace občanské společnosti mezinárodní společenství o pomoc.</s>
        <s id="108">Během posledních měsíců šla tato národní rada příkladem africkým zemím, když na základě závazků učiněných panem Camarou organizovala pro guinejský lid rozsáhlý proces.</s>
      </P>
      <P id="33">
        <s id="109">Zprávy přicházející z Guineje jsou znepokojivé.</s>
        <s id="110">Nemůžeme je řešit jen projevy zde v Evropském parlamentu Tato rozprava se koná na naši žádost, na žádost skupiny konfederace Evropské sjednocené levice a Severské zelené levice, ale musíme jít ještě dále.</s>
        <s id="111">Vyzýváme k výslovnému odsouzení potlačení demonstrace.</s>
      </P>
      <P id="34">
        <s id="112">Paní ministryně, hovořila jste o cílených sankcích.</s>
        <s id="113">Mohla byste nám o nich sdělit více?</s>
        <s id="114">Paní ministryně, domnívám se, že ve věci výzvy k okamžitému zastavení perzekucí, k propuštění zadržených a ke zřízení mezinárodní vyšetřovací komise pro vyšetření těchto událostí postupujeme správným směrem.</s>
        <s id="115">Mohla byste nám však poskytnout další informace i o této otázce?</s>
      </P>
      <P id="35">
        <s id="116">Sdělila jste nám též, že byla zmrazena veškerá pomoc kromě pomoci humanitární a potravinové.</s>
        <s id="117">To nám připadá jako naprosté minimum, ale budeme-li mluvit prakticky, jakým způsobem můžeme podpořit přechod k demokracii?</s>
      </P>
      <P id="36">
        <s id="118">Pane předsedající, chceme, aby se na příštím dílčím zasedání ve Štrasburku hlasovalo o usnesení, aby se tak Evropský parlament neomezoval pouze na projevy, ale aby konal prostřednictvím přijetí rozhodnutí, jak to dokázal loňského ledna.</s>
        <s id="119">Řeknu to ještě jednou: jedná se o naléhavou záležitost.</s>
        <s id="120">Organizace v terénu nás varují před rizikem vzniku etnického konfliktu.</s>
        <s id="121">Nesmíme čekat na novou Rwandu, než začneme konat; lidská práva je třeba hájit v Africe stejně jako v kterékoli jiné části světa.</s>
      </P>
    </SPEAKER>
    <SPEAKER ID="179" NAME="Licia Ronzulli" AFFILIATION="PPE">
      <P id="37">
        <s id="122">(IT) Pane předsedající, dámy a pánové, paní Malmströmová dokonale popsala situaci v Guineji.</s>
        <s id="123">Po několik týdnů je Guinea dějištěm násilných střetů, během nichž se svobodní občané demonstrující v ulicích ve jménu svých politických přesvědčení stali obětmi bezprecedentního násilí.</s>
        <s id="124">Guinejská vláda pronásleduje a zabíjí každého, jehož politické přesvědčení se liší od přesvědčení jejích vůdců, čímž obyvatele připravuje o všechny druhy svobod, které jsou, jak dobře víme, nedotknutelným právem každé lidské bytosti.</s>
      </P>
      <P id="38">
        <s id="125">Odehrává se už bůhví kolikátý masakr a hrozí, že pokud urychleně nepodnikneme okamžité, hmatatelné kroky, přemění se v genocidu.</s>
        <s id="126">Minulý týden se Smíšené parlamentní shromáždění AKT-EU, jehož jsem místopředsedkyní, rozhodlo přijmout usnesení odsuzující použití síly ze strany guinejských úřadů a požadující, aby místní vláda okamžitě umožnila vládu práva a dodržovala základní práva.</s>
      </P>
      <P id="39">
        <s id="127">Po smrti 157 lidí v pouličních střetech a po pokusech Mousse Dadise Camary zamést stopy se příslušníci opozice obrátili na mezinárodní společenství s nadějí na získání pomoci a větší ochrany.</s>
        <s id="128">5. října se však kapitán Camara postavil proti přítomnosti zahraničních mírových jednotek v zemi a odmítl jakékoli zahraniční vměšování do vnitřních záležitostí.</s>
      </P>
      <P id="40">
        <s id="129">Proto se domnívám, že kromě toho, že vyjádříme své odsouzení, musíme zareagovat i bezprostředním, konkrétním činem, jak zde právě řekl kolega poslanec pan Rinaldi.</s>
        <s id="130">Tváří v tvář porušování a popírání práva na život - kdy jsou ženy a děti postiženy znovu - nesmíme zůstat v nečinnosti a musíme vyžadovat nastolení právního státu.</s>
        <s id="131">Proto na vás, kolegové poslanci a zástupci institucí, apeluji a doufám, že dosáhneme jednomyslné shody - a zdůrazňuji jednomyslné - ve věci přijetí okamžitých opatření, která obyvatelům Guineje umožní znovu ve vlastní zemi ustanovit základní, nezcizitelná práva, jakými jsou demokracie a svoboda.</s>
        <s id="132">Přirozeně chci rovněž osobně vyjádřit svou podporu všem rodinám zasaženým těmito tragickými událostmi.</s>
      </P>
    </SPEAKER>
    <SPEAKER ID="180" NAME="Isabella Lövin" AFFILIATION="Verts/ALE">
      <P id="41">
        <s id="133">Pane předsedající, paní Malmströmová, dámy a pánové, jsem členkou Výboru pro rybolov a loni v prosinci jsem osobně navštívila Guineu, tuto záležitost jsem tedy sledovala velmi pozorně.</s>
      </P>
      <P id="42">
        <s id="134">Především mi připadá významné, že Evropská unie stále dodržuje svou dohodu o rybolovu s Guinejí, neboť dohoda byla uzavřena s předchozím režimem dva týdny před převratem.</s>
        <s id="135">Dodržujeme smlouvu uzavřenou se zákonným režimem, ale nyní v zemi panuje vojenská diktatura.</s>
        <s id="136">Tak to běží celý rok.</s>
      </P>
      <P id="43">
        <s id="137">Ministryně zahraničí Spojených států amerických, Hillary Clintonová, včera otevřeně vyzvala Mousse Dadise Camaru a jeho režim k odstoupení.</s>
        <s id="138">Nemůžu než souhlasit s tímto minimálním požadavkem a ráda bych ještě zdůraznila, že by bylo hanbou pro Evropský parlament, pokud bychom za dva týdny odsouhlasili dohodu o rybolovu s Guinejí, která by koncem listopadu poskytla tomuto režimu více než milión EUR.</s>
        <s id="139">Dohoda o rybolovu se týká lovu tuňáka a vztahuje se na 25 evropských plavidel.</s>
        <s id="140">Domnívám se, že tato plavidla se zcela prostě budou muset poohlédnout po jiných lovištích, protože EU nemůže obchodovat s diktátorským režimem, který otevřeně na ulicích vraždí svůj vlastní lid.</s>
      </P>
      <P id="44">
        <s id="141">Argument předkládaný Výboru pro rozvoj a Výboru pro rybolov Komisí, že prostředky z dohody o rybolovu prospějí obyvatelům, je naprosto mylný.</s>
        <s id="142">Odráží hodnocení předcházející smlouvy ze strany Komise.</s>
        <s id="143">Nemáme nejmenší představu, kde skončí peníze z těchto dohod.</s>
        <s id="144">Vztahovaly se k předchozímu režimu.</s>
        <s id="145">Považuji za velmi nepravděpodobné, že současný režim tyto peníze využije lepším způsobem.</s>
      </P>
      <P id="45">
        <s id="146">Zajímalo by mne tedy, co Komise hodlá ve věci této dohody učinit.</s>
        <s id="147">Zamýšlí se EU připojit k USA a požadovat odstoupení režimu?</s>
      </P>
    </SPEAKER>
    <SPEAKER ID="181" NAME="Cristian Dan Preda" AFFILIATION="PPE">
      <P id="46">
        <s id="148">(RO) I já bych chtěl říci, že násilné činy spáchané v Guineji jsou naprosto hrůzné.</s>
        <s id="149">Viděl jsem, že před dvěma hodinami francouzský ministr zahraničí prohlásil, že Dadis Camara se zřejmě podílel na rozhodnutí provést masakr, což je velmi závažný stav.</s>
      </P>
      <P id="47">
        <s id="150">Zdroj napětí spočívá, kromě hrozivých násilných činů, bezpochyby ve skutečnosti, že Dadis Camara se touží stát trvalým vůdcem Guineje a nechce dodržet svůj slib, že se žádným způsobem nezapojí do politického života země.</s>
        <s id="151">Domnívám se rovněž, že mezinárodní tlak vyvíjený v této souvislosti musí být velmi jednoznačný.</s>
        <s id="152">Na druhou stranu vítám, že zprostředkovatelem v tomto případě byl jmenován prezident Burkiny Faso Blaise Compaoré, který má značné zkušenosti ve vyjednávání a zprostředkovávání řešení afrických konfliktů.</s>
        <s id="153">Domnívám se, že naše diplomatické úsilí ho musí podpořit.</s>
      </P>
    </SPEAKER>
    <SPEAKER ID="182" NAME="Chris Davies" AFFILIATION="ALDE">
      <P id="48">
        <s id="154">Pane předsedající, musím opravit paní Jolyovou, která prohlásila, že Výbor pro rybolov hlasoval jednomyslně za odmítnutí navrhované partnerské smlouvy s Guinejí.</s>
        <s id="155">Ve skutečnosti tak učinil většinou jediného hlasu.</s>
        <s id="156">Skupina PPE velmi překvapivě hromadně hlasovala pro zachování smlouvy.</s>
        <s id="157">Jde o smlouvu, která vkládá statisíce eur do rukou tohoto režimu, abychom mohli lovit tuňáka u jeho pobřeží.</s>
        <s id="158">Jako je tomu u mnoha takových smluv, jde v nejlepším případě o pochybnou dohodu, která je za současných okolností zcela nepřijatelná.</s>
      </P>
      <P id="49">
        <s id="159">Paní ministryně zmínila možné sankce proti Guineji.</s>
        <s id="160">Přidá nyní toto na svůj seznam a učiní zde závazek, že bude usilovat o pozastavení této partnerské smlouvy?</s>
      </P>
    </SPEAKER>
    <SPEAKER ID="183" NAME="Krisztina Morvai" AFFILIATION="NI">
      <P id="50">
        <s id="161">Pane předsedající, jako právnička v oblasti lidských práv s téměř čtvrtstoletím zkušeností na mezinárodním poli i v Maďarsku využívám každé příležitosti, abych zdůraznila nutnost toho, aby Evropská unie bránila lidská práva, pokud možno po celém světě.</s>
        <s id="162">Je ale nanejvýš důležité tak činit důvěryhodným způsobem, a abychom toho dosáhli, musíme rovněž chránit lidská práva i uvnitř našich hranic, v rámci Evropské unie.</s>
      </P>
      <P id="51">
        <s id="163">Jak jsem už zmínila při několika příležitostech v průběhu posledních tří měsíců, paní Kinga Gönczová, členka Výboru pro občanské svobody, spravedlnost a vnitřní věci tohoto parlamentu, bývala členkou vlády, kterou v Maďarsku nazýváme vládou "ostrostřelců”, protože 23. října 2006 střílela do lidí v budapešťských ulicích.</s>
        <s id="164">Od té doby panuje v Maďarsku krize lidských práv a Evropská unie s ní nic nedělá.</s>
        <s id="165">Místopředsedkyní Výboru pro občanské svobody je členka tehdejší vlády.</s>
        <s id="166">Dokud se touto záležitostí nebudeme řádně zabývat, nebude nikdo považovat jakékoli naše úsilí v oblasti lidských práv za důvěryhodné.</s>
      </P>
    </SPEAKER>
    <SPEAKER ID="184" NAME="Cecilia Malmström">
      <P id="52">
        <s id="167">úřadující předsedkyně Rady. - Pane předsedající, znovu děkuji Evropskému parlamentu, že tuto otázku zařadil na program jednání.</s>
        <s id="168">Jedná se o velmi vážnou záležitost a, jak jste, doufám, vyrozuměli z mého úvodu, sdílíme vaše obavy z hrůzného porušení lidských práv, ke kterému došlo v Conakry.</s>
        <s id="169">Existují obavy o osud lidí, kteří jsou ještě zadržováni, a požádali jsme o úplné vyšetření toho, co se stalo, a o propuštění vězňů.</s>
      </P>
      <P id="53">
        <s id="170">Domnívám se, že můžeme prohlásit, že Evropská unie se vyjádřila naprosto jednoznačně.</s>
        <s id="171">Události byly odsouzeny panem Solanou, panem De Guchtem, předsednictvím a nyní, jak vím, i prohlášením skupiny AKT v Evropském parlamentu.</s>
        <s id="172">Je dobře, že Evropská unie tyto hrozné události odsuzuje jednomyslně, konkrétně a kompletně.</s>
        <s id="173">Velmi těsně spolupracujeme i s dalšími aktéry v této záležitosti, aby odsudek a činy mezinárodního společenství byly systémové.</s>
        <s id="174">Jedině tímto způsobem můžeme skutečně vyvinout tlak.</s>
      </P>
      <P id="54">
        <s id="175">Máme mezinárodní kontaktní skupinu.</s>
        <s id="176">Byl jmenován vyjednávač, prezident Burkiny Faso, což je velmi dobré; vyjednávač je také členem kontaktní skupiny.</s>
        <s id="177">Spolu s kontaktní skupinou, jíž jsou EU a USA členy, jsme vyzvali - tím odpovídám na vaši otázku, paní Lövinová - kapitána Camaru k rezignaci.</s>
        <s id="178">Vyzvalo k tomu celosvětové společenství.</s>
      </P>
      <P id="55">
        <s id="179">Jsme rovněž připraveni zodpovědět další otázky a diskutovat o sankcích.</s>
        <s id="180">Domníváme se, že účinek bude větší, pokud budeme postupovat společně s mezinárodním společenstvím.</s>
        <s id="181">Existují rozdílné názory ohledně toho, jak se v této věci lze cíleně zaměřit na jednotlivce a tak dále, a my v následujících dnech musíme s mezinárodními hráči - s Africkou unií, kontaktní skupinou, USA atd - dále prodiskutovat, jak můžeme tyto sankce koordinovat, abychom dosáhli maximálního účinku.</s>
      </P>
      <P id="56">
        <s id="182">Jak jsem již řekla, zahájili jsme rovněž konzultace podle článku 96 dohody z Cotonou a zmrazili jsme veškerou rozvojovou pomoc EU s výjimkou humanitární pomoci a pomoci pro přechod k demokracii.</s>
      </P>
      <P id="57">
        <s id="183">Co se týká rybolovu - ať už to může být zařazeno nebo ne - vyslechla jsem velmi pozorně, co jste říkali.</s>
        <s id="184">Mohu vás jen podpořit, abyste pokračovali v diskuzích s Komisí.</s>
        <s id="185">Je to Komise, kdo je zodpovědný za politiku EU v oblasti rybolovu.</s>
        <s id="186">I my o tomto s Komisí hovoříme a je mi líto, že tu dnes nejsou její zástupci.</s>
        <s id="187">Můžete si však být jisti, že budeme spolupracovat s mezinárodním společenstvím na dalším vyvíjení tlaku, na úsilí o plné vyšetření událostí a, doufejme, jednoho dne i v úsilí o svobodné a spravedlivé volby v Guineji.</s>
        <s id="188">Děkuji vám i poslancům za dnešní rozpravu.</s>
      </P>
    </SPEAKER>
    <SPEAKER ID="185" NAME="Předsedající">
      <P id="58">
        <s id="189">Velmi vám děkuji, paní Malmströmová.</s>
        <s id="190">Měla jste velkou trpělivost, když jste tu strávila celé odpoledne i část večera.</s>
        <s id="191">Je vidět, že to není dlouho, kdy jste byla poslankyní tohoto parlamentu, a že tedy zdejší prostředí máte ráda.</s>
      </P>
      <P id="59">
        <s id="192">Rozprava je ukončena.</s>
      </P>
    </SPEAKER>
  </CHAPTER>
</document>
